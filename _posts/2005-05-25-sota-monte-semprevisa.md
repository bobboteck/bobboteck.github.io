---
title: "Attivazione SOTA monte Semprevisa"
excerpt: "Ci avevamo provato già una volta ad organizzare un'attivazione sul Semprevisa, ma solo al secondo tentivo ci siamo riusciti. Scritto da Andrea"
header: 
    overlay_color: "#000"
    overlay_filter: "0.5"
    #overlay_image: /assets/blog/2005-05-25-sota-monte-semprevisa/2005-05-25-sota-monte-semprevisa-teaser.jpg
    #teaser: /assets/blog/2005-05-25-sota-monte-semprevisa/2005-05-25-sota-monte-semprevisa-teaser.jpg
categories:
  #- Blog
  - SOTA
tags:
  - sota
  - semprevisa
  - iw0gtf
  - iw0gtg
  - qrp
  - apulia
  - vhf
  - 50mhz
toc: true
toc_label: "Table of Contents"
toc_icon: "cog"
toc_sticky: true
---

## L'attivazione

Questa volta la nostra meta e' il Monte Semprevisa nella zona fra Latina e Frosinone: con i suoi 1536 metri di altezza permette di avere una buona visuale in tutte le direzioni, sia dal Tirreno e il Circeo alle prime alture dell'Appennino centrale, sia da Sud a Nord. La giornata inizia con il solito appuntamento alle 8:00 di mattina. Io oramai sono sveglio dalla giornata precedente in quanto i miei turni di lavoro non mi permettono molto riposo: infatti per questa volta chiedo a Roberto di poter guidare mentre io dormo un po' durante il viaggio in macchina. Prendiamo comunque la mia macchina in quanto la sua ha dei problemi ad un finestrino che non si chiude. Negli ultimi chilometri di strada incontriamo qualche ciclista (e fin quì va bene), un gatto nero che tenta di attraversare la strada (ma proprio in mezzo alla carreggiata ci ripensa, torna indietro e rischia che lo schiacciamo) e un bel maiale che scorazza sul ciglio della strada forse scappato da qualche aia. In poco più di un'ora arriviamo sopra il paese di Carpineto Romano.

Qualche preparativo, la scelta dei materiali e delle attrezzature e poi ci avviamo lungo il sentiero riconoscibile dai classici segnali bianco-rossi. Un primo tratto in ripida salita allo scoperto, sotto il sole di una giornata quasi limpida, e poi ci inoltriamo dentro un bel bosco di faggi. Una breve sosta ad una sorgente d'acqua (purtroppo non potabile), il passaggio sulla sella del Semprevisa, sgombra di alberi e con qualche cavallo al pascolo, di nuovo nel bosco ancora in salita, qualche tratto di pietraia e raggiungiamo in circa un paio d'ore quella che potrebbe sembrare la sommità. Incontriamo le prime persone che ci guardano stupite per i lunghi pali e i grossi zaini che ci trasciniamo dietro. Rispondiamo alle loro comprensibili domande e poi siamo noi quelli stupiti quando ci dicono che non eravamo ancora arrivati, ma quella era solo l'anticima e c'era ancora almeno un quarto d'ora prima di arrivare a destinazione!! Finalmente arriviamo alla cima, questa volta ben riconoscibile con la classica croce. Iniziamo a montare l'antenna per i 50Mhz sui pali fissati alla croce, innestiamo il cavo coassiale, colleghiamo la radio e accendiamo. Penna, foglio per il log e subito ascoltiamo....... rumore !?!?! Già c'era una gran quantità di QRM su quella banda, ma nonostante questo non ci perdiamo d'animo e riusciamo comunque a collegare le prime stazioni.

Intanto alzando lo sguardo ci rendiamo conto che la giornata non e' poi così limpida: la foschia e' molto forte e quasi la pianura non si scorge e oltretutto si vedono delle nubi che ci passano sopra, fortunatamente senza scaricare nulla a terra. Andiamo avanti dandoci il cambio io e Roberto utilizzando il mio nominativo di stazione. Ci alterniamo un po' a chiamare su una frequenza e un po' a rispondere su altre, mentre passano nuvole dense ma veloci e ogni tanto si apre un po' il cielo facendo salire non di poco la temperatura. Nei momenti di massima esposizione dobbiamo coprire la radio con il cappellino di Roberto per evitare che il nero dello chassis surriscaldi i già poco freddi circuiti che funzionano a pieno regime. Infatti e' un continuo chiamare senza molte risposte. Decidiamo allora di orientare l'antenna, una bifilare auto costruita da Roberto, verso il Nord e riusciamo a collegare qualche altra stazione. Non interrompiamo le chiamate neanche mentre mangiamo i nostri panini e neanche quando un'altro gruppetto di ragazzi e ragazze arrivano in vetta, chiedendoci informazioni su quello che stavamo facendo. Giriamo altre volte l'antenna per cercare una direzione buona e durante una di queste rotazioni cade uno dei due tubolari di plastica che formava l'antenna. Sentiamo che il rumore e' diminuito e che qualche stazione si sente da più lontano e lasciamo tutto così com'e'!!

Intanto io comincio ad accusare la sempre crescente stanchezza per la notte lavorativa e inizio a non riuscire a comprendere il semplice inglese che si usa durante il contest. Prende sempre più spesso il micro Roberto e fra chiamate e risposte aggiungiamo al log altre stazioni. Addirittura ad un certo punto mi addormento e mi risveglio dopo una decina di minuti con la voce di Roberto che continua a chiamare. Da un po' le nuvole si erano diradate lasciando il posto ad un sole ben caldo che ci ha lasciato le zone scoperte ben arrossate e doloranti a fine giornata. Si fanno le quattro del pomeriggio e visto che io non contento devo ritornare al lavoro la sera stessa decidiamo di smontare tutto e riprendere la via del ritorno. Ripassiamo l'anticima, la pietraia, il bosco con un bel po' di vacche al pascolo sotto gli alberi e molti altri vitelli che si confondevano fra la vegetazione, tagliando un tratto di sentiero e passando per un prato riusciamo ad arrivare alla macchina in circa un'ora e mezza. Di nuovo alla guida c'e' Roberto mentre io mi addormento di nuovo e mi sveglio dal tonfo dentro una buca: siamo quasi a casa! Ci lasciamo pensando già al prossimo appuntamento che sarà, se non ci sono problemi, il contest Apulia di Luglio.
Le condizioni di lavoro erano FT-817 con 0,5W di potenza alimentato con le batterie interne, e antenna dipolo 50MHz fatto in casa,di seguito il log dell'attività.

## Il log dell'attività

|N°|Ora|Frequenza|Modo|Nominativo|RSTi|RSTr|Locator|QRB|
|:---|:---:|:---:|:---:|:---|:---:|:---:|:---:|---:|
|001|0826|50|SSB|I0UGB|59|59|JN62BO|92|
|002|0831|50|SSB|IW0AEN|59|59|JN61GU|23|
|003|0834|50|SSB|IQ0CV|59|59|JN52WD|79|
|004|0836|50|SSB|I0KNQ|59|59|JN61FU|29|
|005|0837|50|SSB|IZ0DGI|59|59|JN61GW|21|
|006|0838|50|SSB|IW0HLZ|59|59|JN61GW|21|
|007|0840|50|SSB|IZ0CJX|59|59|JN61GT|25|
|008|0843|50|SSB|IK0OZH|59|59|JN61MA|104|
|009|0843|50|SSB|IW0GEY|59|59|JN61FX|28|
|010|0844|50|SSB|IK0BDO/0|59|59|JN52WO|106|
|011|0845|50|SSB|IK0ZRR|59|59|JN61FU|29|
|012|0847|50|SSB|IK0TUM|59|59|JN61GU|23|
|013|0857|50|SSB|IK0GKA|59|59|JN61FS|33|
|014|0904|50|SSB|IZ0HJN|59|59|JN61IR|24|
|015|0911|50|SSB|IW0DAQ|59|59|JN61HQ|31|
|016|0917|50|SSB|IW5EGD|59|59|JN54GA|295|
|017|0920|50|SSB|IK5ZWU/6|59|59|JN63GN|182|

QRB Totale: 1145 --- DX: IW5EGD 295Km

## La mappa dei collegamenti

![La mappa dei collegamenti](/assets/blog/2005-05-25-sota-monte-semprevisa/2005-05-25-sota-monte-semprevisa-mappa.jpg){: .align-center}
